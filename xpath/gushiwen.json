[{"标题": "太原早秋", "内容": "\n岁落众芳歇，时当大火流。\n霜威出塞早，云色渡河秋。\n梦绕边城月，心飞故国楼。\n思归若汾水，无日不悠悠。\n"}, {"标题": "念奴娇·书东流村壁", "内容": "\n野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。\n闻道绮陌东头，行人长见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发？\n"}, {"标题": "送刘昱", "内容": "\n八月寒苇花，秋江浪头白。\n北风吹五两，谁是浔阳客。\n鸬鹚山头微雨晴，扬州郭里暮潮生。\n行人夜宿金陵渚，试听沙边有雁声。\n"}, {"标题": "渡黄河", "内容": "\n倒泻银河事有无，掀天浊浪只须臾。\n人间更有风涛险，翻说黄河是畏途。\n"}, {"标题": "和经父寄张缋二首", "内容": "\n\n\n\n\n"}, {"标题": "暮春浐水送别 / 一作暮春送客", "内容": "\n绿暗红稀出凤城，暮云楼阁古今情。\n行人莫听宫前水，流尽年光是此声。\n"}, {"标题": "鲁中送二从弟赴举之西京", "内容": "\n鲁客向西笑，君门若梦中。\n霜凋逐臣发，日忆明光宫。\n复羡二龙去，才华冠世雄。\n平衢骋高足，逸翰凌长风。\n舞袖拂秋月，歌筵闻早鸿。\n送君日千里，良会何由同。\n"}, {"标题": "客至", "内容": "\n舍南舍北皆春水，但见群鸥日日来。\n花径不曾缘客扫，蓬门今始为君开。\n盘飧市远无兼味，樽酒家贫只旧醅。\n肯与邻翁相对饮，隔篱呼取尽馀杯。(馀 通：余)\n"}, {"标题": "迎春乐·立春", "内容": "\n宝幡彩胜堆金缕，双燕钗头舞。人间要识春来处。天际雁，江边树。故国莺花又谁主。念憔悴，几年羁旅。把酒祝东风，吹取人归去。\n"}, {"标题": "女冠子·霞帔云发", "内容": "\n霞帔云发，钿镜仙容似雪，画愁眉。遮语回轻扇，含羞下绣帷。\n玉楼相望久，花洞恨来迟。早晚乘鸾去，莫相遗。\n"}, {"标题": "壮士篇", "内容": "\n天地相震荡，回薄不知穷。\n人物禀常格，有始必有终。\n年时俯仰过，功名宜速崇。\n壮士怀愤激，安能守虚冲？\n乘我大宛马，抚我繁弱弓。\n长剑横九野，高冠拂玄穹。\n慷慨成素霓，啸咤起清风。\n震响骇八荒，奋威曜四戎。\n濯鳞沧海畔，驰骋大漠中。\n独步圣明世，四海称英雄。\n"}, {"标题": "丁洲怀古", "内容": "\n特统精兵御上游，笳吹先遁惊若鸥。\n扬州空把残旗耀，赢得舟中骂不休。\n"}, {"标题": "登柳州城楼寄漳汀封连四州", "内容": "\n城上高楼接大荒，海天愁思正茫茫。\n惊风乱飐芙蓉水，密雨斜侵薜荔墙。\n岭树重遮千里目，江流曲似九回肠。\n共来百越文身地，犹自音书滞一乡。\n"}, {"标题": "临江仙·试问梅花何处好", "内容": "\n试问梅花何处好，与君藉草携壶。西园清夜片尘无。一天云破碎，两树玉扶疏。\n谁擫昭华吹古调，散花便满衣裾。只疑幽梦在清都。星稀河影转，霜重月华孤。\n"}, {"标题": "鹤冲天·清明天气", "内容": "\n清明天气，永日愁如醉。台榭绿阴浓，薰风细。燕子巢方就，盆池小，新荷蔽。恰是逍遥际。单夹衣裳，半笼软玉肌体。\n石榴美艳，一撮红绡比。窗外数修篁，寒相倚。有个关心处，难相见，空凝睇。行坐深闺里，懒更妆梳，自知新来憔悴。\n"}, {"标题": "小重山·谁向江头遗恨浓", "内容": "\n谁向江头遗恨浓，碧波流不断，楚山重。柳烟和雨隔疏钟。黄昏后，罗幕更朦胧。\n桃李小园空，阿谁犹笑语，拾残红？珠帘卷尽夜来风。人不见，春在绿芜中。\n"}, {"标题": "观放白鹰二首", "内容": "\n\n\n\n\n"}, {"标题": "解语花·上元", "内容": "\n风消绛蜡，露浥红莲，灯市光相射。桂华流瓦。纤云散，耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。\n因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。\n"}, {"标题": "临江仙·夜登小阁忆洛中旧游", "内容": "\n忆昔午桥桥上饮，坐中多是豪英。长沟流月去无声。杏花疏影里，吹笛到天明。 \n二十余年如一梦，此身虽在堪惊。闲登小阁看新晴。古今多少事，渔唱起三更。\n"}, {"标题": "和陆明府赠将军重出塞", "内容": "\n忽闻天上将，关塞重横行。\n始返楼兰国，还向朔方城。\n黄金装战马，白羽集神兵。\n星月开天阵，山川列地营。\n晚风吹画角，春色耀飞旌。\n宁知班定远，犹是一书生。\n"}]